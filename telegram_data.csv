Text,Date,ImagePath,ImageURL
"#ኢትዮጵያ

በሕጋዊ እና ሰላማዊ አማራጮች ላይ ያለው ገደብ ዜጎች እና የፖለቲካ ፓርቲዎች መብቶቻቸውን ለማስከበር ሌሎች አማራጮችን እንዲጠቀሙ ሊያደርግ ስለሚችል ችግሩ እንዲቀረፍ የፖለቲካ ፓርቲዎች የጋራ ም/ቤት ጠየቀ፡፡

የኢትዮጵያ የፖለቲካ ፓርቲዎች የጋራ ም/ ቤት ባለፈው ግንቦት 24 ቀን 2014 ዓ.ም. ባካሔደው አስቸኳይ ስብሰባ በሕጋዊ እና ሰላማዊ አማራጮች ላይ ያለው ገደብ፣ ዜጎች እና የፖለቲካ ፓርቲዎች መብቶቻቸውን ለማስከበር ሌሎች አማራጮችን እንዲጠቀሙ የሚያስገድድ እየኾነ እንዳለ አጽንዖት የሰጠ ሲሆን በፖለቲካ ፓርቲዎች ላይ እየተደረገ ነው ያለው ጫና እንዲቆም ጠይቋል፡፡

ምንም እንኳን መንግሥት የፖለቲካ ምኅዳሩ ስለ መስፋቱ ቢገልጽም የጋራ ምክር ቤቱ ነገሩ የተገላቢጦሽ እንደኾነ እንደሚያምን ምክትል ሰብሳቢው ዶክተር አብዱልቃድር አደም ተናግረዋል፡፡

የፖለቲካ ፓርቲዎች የጋራ ም/ቤቱ በዚሁ አስቸኳይ ስብሰባው በተለያዩ የኢትዮጵያ አካባቢዎች ያሉ ግጭቶች እና የፖለቲካ አለመረጋጋቶች በኦሮሚያ ክልል ሸገር ከተማ አስተዳደር እየተፈጸመ ያለውን የቤቶች፣ የአብያተ እምነቶች እና ሌሎች ግንባታዎች ፈረሳ፣ የኑሮ ውድነት፣ የሙስና መንሰራፋት እና ሌሎችንም ልዩ ልዩ ወቅታዊ አገራዊ ጉዳዮች በተመለከተ ውይይት ማድረጉን አስታውቋል፡፡

ገዢውን የብልጽግና ፓርቲን ጨምሮ 61 ሀገር አቀፍ እና ክልላዊ ፓርቲዎችን በሥሩ ማቀፉን የገለጸው ምክር ቤቱ በሰጠው መግለጫ ኢትዮጵያ በዘርፈ ብዙ የጸጥታ፣ የፖለቲካ፣ የኢኮኖሚ እና ማኅበራዊ ችግሮች ውስጥ እንደምትገኝ ገልጾ ባለ12 ነጥብ የአቋም መግለጫ አውጥቷል፡፡


ግጭቶችን በሰላም ከመፍታት አንጻር፣ በትግራይ ክልል አንጻራዊ ለውጥ እንደታየ የጠቀሰው መግለጫ፣ "" በአማራ፣ በኦሮሚያ እና በጋምቤላ ክልሎች ያለው የሰላም ኹኔታ ግን፣ እጅግ አሳሳቢ ነው "" ብሏል፡፡

በመሆኑም በአገሪቱ ያሉ ግጭቶች ሁሉ፣ በድርድር እና በውይይት እንዲፈቱ ጠይቋል፡፡

ሌላው መግለጫ ከዳሰሳቸው ጉዳዮች መካከል ዜጎችን በኃይል የመሰወር ድርጊት አሳሳቢነት ይገኝበታል፡፡ 

እጅግ አሳሳቢ ሆኗል ያለው፣ የአፈና እና አስገድዶ የመሰወር ድርጊት እንዲቆም፣ የጋራ ምክር ቤቱ አሳስቧል፡፡

ከጊዜ ወደ ጊዜ እየተባባሰ የመጣው የመሠረታዊ ሸቀጦች የዋጋ ንረትም፣ ዜጎችን ለከፋ ጉዳት መዳረጉን ያብራራው የአቋም መግለጫው፣ ለዚህም ዋና ምክንያት አድርጎ ያስቀመጣቸው፣ የፖሊሲ ችግር እና ሙስና አስቸኳይ እልባት እንዲሰጣቸው ጠይቋል።

በሸገር ከተማ ያለው የቤቶች እና የእምነት ተቋማት ፈረሳ ድርጊት ቆሞ፣ ሕጋዊ መንገድን እንዲከተል የጋራ ምክር ቤቱ በአቋም መግለጫው አሳስቧል፡፡

ለሀገሪቱ ውስብስብ ችግሮች መፍትሔ ያመጣል ያለው ሁሉን አቀፍ ብሔራዊ ውይይት ግልጽ እና አሳታፊ በሆነ መንገድ እንዲካሔድም ጠይቋል፡፡

(ሙሉ የአቋም መግለጫው ከላይ ተያይዟል)

Credit : የኢትዮጵያ ፖለቲካ ፓርቲዎች ምክር ቤት / ቪኤኤ

@tikvahethiopia",2023-06-09 20:11:44+00:00,images/79006.jpg,file://C:\Users\KIIT\Desktop\Programming\nahom's webscraping project\images\79006.jpg
